Ci trovammo il giorno successivo, come d'accordo, e andammo a vedere l'appartamento al
n. 221B di Baker Street. C’erano due comode camere da letto e un unico ampio salotto che
prendeva luce e aria da due finestroni.
L'arredamento era festoso. Insomma, le stanze erano tanto attraenti e il prezzo, diviso in
due, risultava così conveniente, che l'affare fu concluso senza indugio e noi prendemmo
subito possesso dell'alloggio.
Quella sera stessa vi trasferii le cose mie, dall'albergo in Baker Street, e la mattina seguente
Sherlock Holmes mi raggiunse con varie casse e valigie. Per un paios di giorni, fummo
occupati a disfare i bagagli e a sistemare nel modo migliore i nostri effetti. Dopo di che,
cominciammo ad acclimatarci nel nuovo ambiente a poco a poco. Sembrava proprio che
non fosse difficile coabitare con Holmes. Aveva abitudini tranquille e regolari. Di rado
restava alzato oltre le dieci di sera, e invariabilmente aveva già fatto colazione ed era uscito
quando io m'alzavo, al mattino. Qualche volta, passava la giornata al laboratorio di
chimica; altre volte, se ne stava in sala anatomica dalla mattina alla sera, e, di tanto in
tanto, faceva lunghissime passeggiate, specialmente nei quartieri più malfamati della
città.
La sua energia sembrava inesauribile, quando lo coglieva un accesso di attività; ma, di
tanto in tanto, succedeva in lui come una reazione. Allora, per giorni e giorni, se ne stava
sul divano del salotto, pronunciando a malapena qualche monosillabo, dalla mattina alla
sera, senza contrarre un solo muscolo del viso. In quelle occasioni avevo notato
un'espressione vuota, assente, nei suoi occhi, e avrei sospettato che facesse uso di qualche
droga, se la palese temperanza e l'igiene che regolavano la sua vita non m'avessero indotto
a respingere una simile ipotesi.
A mano a mano che le settimane passavano, il mio interesse, la mia curiosità riguardo allo
scopo dei suoi studi si approfondì sempre di più. Già solo il suo fisico poteva attirare
l'attenzione dell'uomo della strada. Di statura, Holmes superava il metro e ottanta ed era
così magro che sembrava più alto. Aveva gli occhi acuti e penetranti, salvo in quei
periodi di torpore di cui parlavo prima; il naso, affilato e un po' aquilino, conferiva al suo
volto un'espressione vigilante e decisa. Anche il mento, squadrato e pronunciato, denotava
salda volontà. Aveva le mani sempre macchiate d'inchiostro e di sostanze chimiche, eppure
possedeva una straordinaria delicatezza di tatto, come avevo osservato vedendogli
manipolare i suoi fragili strumenti.
